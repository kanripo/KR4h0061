# -*- mode: mandoku-view; -*-
#+TITLE: 文選補遺
#+DATE: 2015-08-25 00:34:17.424538
#+PROPERTY: ID KR4h0061
#+PROPERTY: BASEEDITION WYG    
#+PROPERTY: JUAN 卷七
<pb:KR4h0061_WYG_007-1a>¶
欽定四庫全書¶
　文選補遺巻七¶
　　　　　　　　　　　　元　陳仁子　輯¶
　奏疏四¶
　　距絶方士疏(西山真徳秀曰谷永此疏足以盡方/士欺詭之情使武帝時有為斯言者)¶
　　　(或可以開帝意之惑乎然則永所謂天地之性/萬物之情者何也曰天地雖大萬物雖多其所)¶
　　　(不能違者隂陽而已故春夏不能常春夏而有/秋冬焉旦晝不能常旦晝而有莫夜焉闔闢之)¶
　　　(循環往來之更代此天地之性也榮必易之以/悴盛必繼之以衰有終則有始有殺則有生者)¶
<pb:KR4h0061_WYG_007-1b>¶
　　　(萬物之情也天地以體言故曰性萬物以用言/故曰情人在天地間是一物耳而為神仙之學)¶
　　　(者則曰吾能長生而不死有是理乎善乎揚雄/之説也或問人言神仙有諸曰吾聞宓犧神農)¶
　　　(殁黄帝堯舜殂落而死文王畢孔子魯城之北/獨子愛其死乎非人之所及也合永與雄之説)¶
　　　(則知長生之為虚誕明矣而後來者猶甘心而/不悟哀哉○愚曰谷永學術不至與劉向異而)¶
　　　(其言神仙虚誕則向所不及劉向心術不可與/谷永同而其言權嬖專擅則永所不及尺有所)¶
　　　(短寸有所長度/量相去若此哉)¶
　　　谷永(成帝末年頗好鬼神亦以無繼嗣故多上/書言祭祀方術者皆得待詔祠祭上林苑)¶
　　　　(中長安城旁費用甚多然/無大貴盛者谷永説上)¶
<pb:KR4h0061_WYG_007-2a>¶
臣聞明於天地之性不可惑以神恠知萬物之情不可¶
罔以非類(罔猶/蔽)諸背仁義之正道不遵五經之法言而¶
盛稱竒恠鬼神廣崇祭祀之方求報無福之祠及言世¶
有僊人服食不終之藥䢣興輕舉(䢣古遥字興起/也謂起而逺去)登遐¶
倒景(在日月之上反從/下照故其景倒)覽觀縣圃浮游蓬萊(昆侖九成/上有縣圃)¶
(縣圃之上即/閶闔天門)耕耘五徳朝種暮穫(晉灼曰翼氏風角五/徳東方甲南方丙西)¶
(方庚北方壬中央戊種/五色禾於此地而耕耘)與山石無極黄冶變化(黄者鑄/黄金也)¶
(道家言冶丹砂令/變化可鑄作黄金)堅冰淖溺(方士詐以藥石若陷冰丸/投之冰上冰即消液因假)¶
<pb:KR4h0061_WYG_007-2b>¶
(為神仙道使然也淖/濡甚也音女教反)化五色五倉之術者(思身中有五色/腹中有五倉神)¶
(五色存則不死/五倉存則不飢)皆姦人惑衆挾左道懐詐偽以欺罔世¶
主(左道邪/僻之道)聽其言洋洋滿耳若將可遇求之盪盪如係¶
風捕影終不可得是以明王距而不聽聖人絶而不語¶
(謂孔子不/語怪神)昔周史萇𢎞欲以鬼神之術輔尊靈王㑹朝¶
諸侯而周室愈微諸侯愈叛楚懐王隆祭祀事鬼神欲¶
以獲福助郤秦師而兵剉地削身辱國危秦始皇初并¶
天下甘心於神仙之道遣徐福韓終之屬多齎童男童¶
<pb:KR4h0061_WYG_007-3a>¶
女入海求神采藥因逃不還天下怨恨漢興新垣平齊¶
人少翁公孫卿欒大等皆以僊人黄冶祭祠事鬼使物¶
入海求僊采藥貴幸賞賜累千金大尤尊盛至妻公主¶
爵位重絫震動海内元鼎元封之際燕齊之間方士瞋¶
目㧖掔言有神僊祭祀致福之術者以萬數其後平等¶
皆以術窮詐得誅夷伏辜至初元中有天淵玊女鉅鹿¶
神人轑陽侯師張宗之姦紛紛復起(轑陽侯江仁也元/帝時坐使家丞上)¶
(印綬隨宗學仙/免官轑音遼)夫周秦之末三五之隆已嘗專意散財¶
<pb:KR4h0061_WYG_007-3b>¶
厚爵祿竦精神舉天下以求之矣曠日經年靡有毫氂¶
之驗足以揆今經曰享多儀儀不及物惟曰不享論語¶
説曰子不語怪神唯陛下距絶此類母令姦人有以窺¶
朝者(上善/其言)¶
　　論梁王淫亂疏(西山真氏曰按此雖立自解之辭/然漢家疎忌宗室之意大㮣可見)¶
　　　(盖因七國之難例疑同姓自景武迄哀平未之/有改視管蔡既誅而棠棣之詩惻然嗟憫情意)¶
　　　(逾厚方大封同姓以衞王室者異矣是以有周/卒賴宗彊之助而漢枝葉剪落無以制内重之)¶
　　　(患豈非來世之法戒哉谷永之言可謂知大體/○愚曰成帝待同姓則薄待外戚則厚梁王淫)¶
<pb:KR4h0061_WYG_007-4a>¶
　　　(亂相禹請誅則或行舅家専擅羣臣奏請則不/知谷永一疏遏其惡而深其恩使帝從之則葛)¶
　　　(藟茂而庇其根何至王氏竊權宗枝熟視莫敢/正辭伐罪者梁不足言也漢待宗室亦少恩哉)¶
　　　谷永(漢書梁王立荒王嘉子也荒王女弟園子/為立舅任寳妻立與園子姦積數嵗永始)¶
　　　　(中相禹奏立對外家怨望有司案驗因發淫/亂事奏立禽獸行請誅太中大夫谷永永上)¶
　　　　(疏/)¶
臣聞禮天子外屏不欲見外也(謂當門之牆以屏蔽/者外屏於門外為之)是¶
故帝王之意不窺人閨門之私聽聞中冓之言(中冓材/構在堂)¶
(之中冓謂舍之/交積材木也)春秋為親者諱詩云戚戚兄弟莫逺具¶
<pb:KR4h0061_WYG_007-4b>¶
爾(行葦詩戚戚内相親也爾近也/言王族親情無踈逺皆昵近)今梁王年少頗有狂¶
病始以惡言按驗既亡事實而發閨門之私非本章所¶
指王辭又不服猥強劾力傅致難明之事(傳讀/曰附)獨以偏¶
辭成罪斷獄亡益於治道汙衊宗室(衊音漫師古曰/衊音秣謂塗染)以¶
内亂之惡披布宣揚於天下非所以為公族隠諱増朝¶
廷之榮華昭聖徳之風化臣愚以為王少而父同産長¶
年齒不倫梁國之富足以厚聘美女招致妖麗父同産¶
亦有恥辱之心案事者廼驗問惡言(師古曰本所問者/怨望朝廷之言耳)¶
<pb:KR4h0061_WYG_007-5a>¶
何故猥自發舒(猥曲/也)以三者揆之殆非人情疑有所廹¶
切過誤失言文吏躡尋不得轉移萌芽之時加恩勿治¶
上也(覆盖之則/計之上)既已案驗舉憲宜及王辭不服詔廷尉¶
選上徳通理之吏更審考清問著不然之效定失誤之¶
法而反命於下吏(使者還反以清/白之狀付有司)以廣公族附䟽之徳¶
為宗室刷汙亂之恥(刷謂拭刷/除之也)甚得治親之誼(天子由/是寢而)¶
(不/治)¶
　　論微行宴飲(愚曰人君之威可畏未若權臣之勢/尤可畏谷永二疏言微行宴飲攻上)¶
<pb:KR4h0061_WYG_007-5b>¶
　　　(身者未嘗不切至於委曲回䕶諛王氏者未嘗/不深嗚呼以永言若此其欲言之氣盖為權臣)¶
　　　(銷鑠殆不敢以犯主威者犯之穰侯竊權則人/不知有秦王王氏竊權則人不知有漢帝其末)¶
　　　(流可/畏哉)¶
　　　谷永(元延元年為北地太守時災異尤數當/之官上使衞尉淳于長受永所欲言)¶
臣永幸得以愚朽之材為太中大夫備拾遺之臣從朝¶
者之後進不能盡思納忠輔宣聖徳退無被堅執鋭討¶
不義之功猥䝉厚恩仍遷至北地太守絶命隕首身膏¶
草野不足以報塞萬分陛下聖徳寛仁不遺易忘之臣¶
<pb:KR4h0061_WYG_007-6a>¶
垂周文之聽下及芻蕘之愚有詔使衞尉受臣永所欲¶
言臣聞事君之義有言責者盡其忠有官守者修其職¶
臣永幸得免於言責之辜有官守之任當畢力遵職養¶
綏百姓而已不宜復闗得失之辭忠臣之於上志在過¶
厚是故逺不違君死不忘國昔史魚既没餘忠未訖委¶
柩後寑以屍達誠汲黯身外思内發憤舒憂遺言李息¶
經曰雖爾身在外乃心無不在王室臣永幸得給事中¶
出入三年雖執干戈守邉垂思慕之心常存于省闥是¶
<pb:KR4h0061_WYG_007-6b>¶
以敢越郡吏之職陳累年之憂臣聞天生蒸民不能相¶
治為立王者以統理之方制海内非為天子列土封疆¶
非為諸侯皆以為民也垂三統列三正去無道開有徳¶
不私一姓明天下廼天下之天下非一人之天下也王¶
者躬行道徳承順天地博愛仁恕恩及行葦籍税取民¶
不過常法宫室車服不踰制度事節財足黎庶和睦則¶
卦氣理效五徵時序百姓夀考庶草蕃滋符瑞並降以¶
昭保右失道妄行逆天暴物窮奢極欲湛湎荒淫(湛讀/曰沈)¶
<pb:KR4h0061_WYG_007-7a>¶
婦言是從誅逐仁賢離逖骨肉羣小用事峻刑重賦百¶
姓愁怨則卦氣悖亂咎徵著郵(悖乖也郵與/尤同尤過也)上天震怒¶
災異婁降日月薄食五星失行山崩川潰水泉涌出妖¶
孽並見茀星耀光饑饉薦臻百姓短折萬物夭傷終不¶
改寤惡洽變備不復譴告更命有徳詩云乃眷西顧此¶
惟予宅(大雅皇/矣之詩)夫去惡奪弱遷命賢聖天地之常經百¶
王之所同也加以功徳有厚薄期質有脩短時世有中¶
季天道有盛衰陛下承八世之功業當陽數之標季渉¶
<pb:KR4h0061_WYG_007-7b>¶
三七之節紀(至平帝迺三七二百一十/嵗之厄今已渉向其節紀)遭无妄之卦運¶
(天必先雲而後雷雷而後雨今無雲而雷无妄者無所/望也萬物無所望於天災異之大者取易之无妄卦為)¶
(義/)直百六之災阸(直當/也)三難異科雜焉同㑹(雜謂/相參)建始¶
元年以來二十載間羣災大異交錯蜂起多於春秋所¶
書八世著記久不塞除(髙祖至元帝著記/災異未塞除也)重以今年正¶
月已亥朔日有食之三朝之㑹(嵗月日三者之/始故云三朝)四月丁¶
酉四方衆星白晝流隕七月辛未彗星横天乘三難之¶
際㑹畜衆多之災異因之以饑饉接之以不贍彗星極¶
<pb:KR4h0061_WYG_007-8a>¶
異也土星所生流隕之應出於飢變之後兵亂作矣厥¶
期不久隆徳積善懼不克濟内則為深宫後庭將有驕¶
臣悍妾醉酒狂悖卒起之敗北宫苑囿街巷之中臣妾¶
之家幽閒之處徵舒崔杼之亂(陳夏徵舒弑其君平/國齊崔杼弑其君光)外¶
則為諸夏下土將有樊並蘇令陳勝項梁奮臂之禍内¶
亂朝暮日戒諸夏舉兵以火角為期安危之分界宗廟¶
之至憂(分扶/問反)臣永所以破膽寒心豫言之累年下有其¶
萌然後變見于上可不致慎禍起細微姦生所易願陛¶
<pb:KR4h0061_WYG_007-8b>¶
下正君臣之義無復與羣小媟黷燕飲(媟狎也/黷汙也)中黄門¶
後庭素驕慢不謹嘗以醉酒失臣禮者悉出勿留勤三¶
綱之嚴修後宫之政抑逺驕妬之寵崇近婉順之行加¶
惠失志之人懐柔怨恨之心保至尊之重秉帝王之威¶
朝覲法出而後駕陳兵清道而後行無復輕身獨出飲¶
食臣妾之家三者既除内亂之路塞矣諸夏舉兵萌在¶
民饑饉而吏不䘏興於百姓困而賦斂重發於下怨離¶
而上不知易曰屯其膏小貞吉大貞凶(膏者所以潤入/肌膚爵祿所以)¶
<pb:KR4h0061_WYG_007-9a>¶
(養人也小貞臣也大貞君也遭屯難飢荒君/當開倉廩振百姓而反吝則凶臣吝嗇則吉)傳曰飢而¶
不損茲謂泰厥災水厥咎亡訞辭曰關動牡飛辟為無¶
道臣為非厥咎亂臣謀簒(易訞占之辭/也訞即妖字)王者遭衰難之¶
世有饑饉之災不損用而大自潤故凶百姓困貧無以¶
共求愁悲死恨故水城關守國之固固將去焉故牡飛¶
往年郡國二十一傷於水災禾黍不入今年蠶麥咸惡¶
百川沸騰江河溢決大水泛濫郡國五十有餘比年喪¶
稼時過無宿麥百姓失業流散羣輩守關大異較炳如¶
<pb:KR4h0061_WYG_007-9b>¶
彼水災浩浩黎庶窮困如此宜損常税小自潤之時而¶
有司奏請加賦甚繆經義逆於民心布怨趨禍之道也¶
牡飛之狀殆為此發古者榖不登虧膳災婁至損服凶¶
年不暨塗明王之制也詩云凡民有喪扶服捄之(邶國/谷風)¶
(詩服蒲北反/捄古救字)論語曰百姓不足君孰予足臣願陛下勿¶
許加賦之奏益減大官導官中御府均官掌畜廩犧用¶
度止尚方織室京師郡國工服官發輸造作以助大司¶
農流恩廣施振贍困乏開關梁内流民恣所欲之(之往/也)¶
<pb:KR4h0061_WYG_007-10a>¶
以救其急立春遣使者循行風俗宣布聖徳存䘏孤寡¶
問民所苦勞二千石敕勸耕桑毋奪農時以慰綏元元¶
之心防塞大姦之隙諸夏之亂庶幾可息臣聞上主可¶
與為善而不可與為惡下主可與為惡而不可與為善¶
陛下天然之性䟽通聰敏上主之姿也少省愚臣之言¶
感寤三難深畏天異定心為善捐忘邪志毋貳舊愆厲¶
精致政至誠應天則積異塞於上禍亂伏於下何憂患¶
之有竊恐陛下公志未専私好頗存尚愛羣小不肯為¶
<pb:KR4h0061_WYG_007-10b>¶
耳(對奏天子/甚感其言)¶
　　上星孛等奏(愚曰甚矣忠之難也杜欽以日食地/震分咎嫡妾谷永以東萊黒龍分咎)¶
　　　(同姓獨劉向王章抗然歸咎王氏故劉向死十/三年而後王氏果於簒漢嗚呼忠矣而惜不能)¶
　　　(移其忠於/其子也)¶
　　　劉向(漢書成帝即位王鳳為大將軍秉政倚太/后専國權時數有大異向以為外戚貴盛)¶
　　　　(鳯兄弟用事之咎集合上古以來歴春秋六/國至秦漢符瑞災異之記推迹行事連傳禍)¶
　　　　(福著其占驗凡十一篇號曰洪範五行傳論/奏之天子心知向精忠為鳯兄弟也然終不)¶
　　　　(能奪王氏權後見外家日盛遂上封事極諌/元延元年星孛東井蜀郡岷山崩雍江向曰)¶
<pb:KR4h0061_WYG_007-11a>¶
　　　　(昔周岐山崩三川竭而幽王亡岐山者周所/興也漢家本起於蜀漢今所起之地山崩川)¶
　　　　(竭星孛又在攝提大角從參至/辰殆必亡矣懷不能已復上奏)¶
臣聞帝舜戒伯禹毋若丹朱敖周公戒成王毋若殷王¶
紂詩曰殷監不逺在夏后之世亦言湯以桀為戒也聖¶
帝明王常以敗亂自戒不諱廢興故臣敢極陳其愚唯¶
陛下留神察焉謹案春秋二百四十二年日蝕三十六¶
襄公尤數率三嵗五月有竒而一食漢興訖竟寧孝景¶
帝尤數率三嵗一月而一食臣向嘗數言日當食今連¶
<pb:KR4h0061_WYG_007-11b>¶
三年比食自建始以來二十嵗間而八食率二嵗六月¶
而一發古今罕有異有小大希稠占有舒疾緩急而聖¶
人所以斷疑也易曰觀乎天文以察時變昔孔子對魯¶
哀公並言夏桀殷紂暴虐天下故厯失則攝提失方孟¶
陬無紀(攝提星名隨斗杓建十二月厯不正/則失其所建首時為孟正月為陬)此皆易姓¶
之變也秦始皇之末至二世時日月薄食山陵淪亡辰¶
星出於四孟(四時之孟月/也當見四仲)太白經天而行(謂出東入西/出西入東也)¶
(太白隂星出東當伏東出/西當伏西過午為經天)無雲而雷(雲當託雲猶君之/託臣也二世不恤)¶
<pb:KR4h0061_WYG_007-12a>¶
(天下人有畔心象/獨號令而無臣)枉矢夜光(流星也其射如矢蛇行不/正故曰枉矢流以亂伐亂)¶
(有聲為天狗/無聲為枉矢)熒惑襲月(熒惑主内亂月主/刑故趙髙殺二世)㜸火燒宫(㜸/災)¶
(也/)野禽戲廷(野鳥入處/主人將去)都門内崩(内嚮/而壊)長人見臨洮石¶
隕于東郡星孛大角大角以亡(天王坐席也流星茀/大角大角因伏不見)觀¶
孔子之言考暴秦之異天命信可畏也及項籍之敗亦¶
孛大角漢之入秦五星聚於東井得天下之象也孝惠¶
時有雨血日食於衝滅光星見之異(日月行交道之衝/也相薄而既京房)¶
(謂隂氣盛/薄奪日光)孝昭時有泰山卧石自立上林僵柳復起大¶
<pb:KR4h0061_WYG_007-12b>¶
星如月西行衆星隨之此為特異孝宣興起之表天狗¶
夾漢而西(流星也下墮地/為天狗皆妖星)久隂不雨者二十餘日昌邑¶
不終之異也皆著於漢紀觀秦漢之易世覽惠昭之無¶
後察昌邑之不終視孝宣之紹起天之去就豈不昭昭¶
然哉髙宗成王亦有雊雉拔木之變能思其故故髙宗¶
有百年之福成王有復風之報神明之應應若景嚮世¶
所同聞也臣幸得託末屬誠見陛下有寛明之徳冀銷大¶
異而興髙宗成王之聲以崇劉氏故豤豤數奸死亡之¶
<pb:KR4h0061_WYG_007-13a>¶
誅今日食尤屢星孛東井攝提炎(弋贍/切)及紫宫有識長¶
老莫不震動此變之大者也其事難一二記故易曰書¶
不盡言言不盡意是以設卦指爻而復説義書曰伻來¶
以圖天文難以相曉臣雖圖上猶須口説然後可知願¶
賜清燕之閒指圖陳狀(上輙入之向數言權在外家終/不能用是年吏民多言灾異由)¶
(王氏専政帝至張禹第辟左右問之禹見年老子弟弱/乃曰春秋日食地震或為諸侯相侵夷狄侵中國天意)¶
(深逺難見宜修政應天夫新學小生亂/道誤人宜無信用上由是不疑王氏)¶
　　論通康居(愚曰夷夏内外之辨禮而已春秋文十/年狄秦以夷而不知禮也又三十年狄)¶
<pb:KR4h0061_WYG_007-13b>¶
　　　(鄭又五十餘年狄晉以夏變於夷而亦不知禮/也不知禮故狄之狄之故外之春秋法也漢庭)¶
　　　(諸公論虚内事外之弊若不通罽賔不受單于/朝此類多矣獨郭舜於康居一事抗言曰大漢)¶
　　　(不通無禮之國不遽絶以勢而直絶以禮其/見卓然超出諸老之上而當時何足語此)¶
　　　郭舜(成帝時康居遣子侍漢貢獻然自以絶/逺獨驕嫚不肯與諸國相望郭舜上)¶
本匈奴盛時非以兼有烏孫康居故也及其稱臣妾非¶
以失二國也漢雖皆受其質子然三國内相輸遺交通¶
如故亦相候伺見便則發合不能相親信離不能相臣¶
役以今言之結配烏孫竟未有益反為中國生事然烏¶
<pb:KR4h0061_WYG_007-14a>¶
孫既結在前今與匈奴俱稱臣義不可距而康居驕黠¶
訖不肯拜使者(訖竟/也)都䕶吏至其國坐之烏孫諸使下¶
王及貴人先飲食已乃飲㗖都䕶吏故為無所省以夸¶
旁國(言故不省/視漢使)以此度之何故遣子入侍其欲賈市為¶
好辭之詐也匈奴百蠻大國今事漢甚備聞康居不拜¶
且使單于有自下之意(單于見康居不使漢以之為髙/自以事漢為大卑而欲改志)¶
宜歸其侍子絶勿復使以章漢家不通無禮之國敦煌¶
酒泉小郡及南道八國給使者往來人馬驢橐駝食皆¶
<pb:KR4h0061_WYG_007-14b>¶
苦之(二郡八國皆以/此事為困苦)空罷耗所過送迎驕黠絶逺之國¶
(所過所經過之處驕黠/謂康居使罷讀曰疲)非至計也(漢為其新通重致逺/人終羈縻而未絶)¶
　　請建三公官(愚曰古者三公之設専論道而不及/事漢世三公之設専論事而不及道)¶
　　　(夫三公古無設官以卿士有道者兼之盖經邦/理隂陽者也周公位冡宰而兼太師畢公為司)¶
　　　(馬而稱父師皆是兼官故春秋有曰宰周公當/時大㮣六卿能論道則兼之止可任事則不必)¶
　　　(兼但為卿而已漢之三公不特不擇其人并紊/其名周以太師太傅太保為三漢以丞相御史)¶
　　　(大夫太尉為三至其後又以大司馬大司徒大/司空為三况又以如王根者為之去論道之人)¶
　　　(滋逺矣何武言復三/公盖亦未盡其實也)¶
<pb:KR4h0061_WYG_007-15a>¶
　　　何武(漢書武字君公蜀郡郫縣人初漢興襲秦/官置丞相御史大夫太尉至武帝罷太尉)¶
　　　　(始置大司馬以冠將軍之號非有印/綬官屬也成帝時何武為九卿建言)¶
古者民樸事約國之輔佐必得賢聖然猶則天三光備¶
三公官各有職分(則法也三光日月/星也分扶問反)今末俗文弊政事¶
煩多宰相之材不能及古而丞相獨兼三公之事所以¶
久廢而不治也宜建三公官定卿大夫之任分職授政¶
以考功效(其後上以問師安昌侯張禹禹以為然於是/上賜曲陽侯根大司馬印綬置官屬罷驃騎)¶
(將軍官以御史大夫何武為大司空/封列侯皆増奉如丞相以備三公官)¶
<pb:KR4h0061_WYG_007-15b>¶
　　論治河奏(愚曰治河之説始於禹而甚於漢禹以/一人治之視若輕而有餘漢集衆人講)¶
　　　(之視若重而不足昔禹之治水也書所紀自導/河積石而下五十三字止當時經畫分殺之規)¶
　　　(歴歴在目至軻則直斷曰行其所無事五字而/止若漢河渠有書溝洫有志聚議殫力數千言)¶
　　　(不能盡而功卒不終何也嘗考漢河決有七孝/文時決酸棗武帝元光中決瓠子又決館陶元)¶
　　　(帝永光五年決清河後三嵗又決館陶後二嵗/決平原又後九嵗鴻嘉中渤海清河信都河水)¶
　　　(溢及攷當時郭昌蕃係等治河之䇿又有五曰/弃地而不與水爭利也曰分渠而不與水爭埶)¶
　　　(也曰復九河也曰浚隄防也曰決河而注之湖/中也凡此不過襲禹之遺智者也賈讓治河號)¶
　　　(竒䇿三亦不出此噫漢盛而河決少漢衰而河/決多田蚡歸之天谷永李尋解光又歸之君術)¶
<pb:KR4h0061_WYG_007-16a>¶
　　　(至是亦窮矣噫今之河禹之河也今治河/之䇿禹之䇿也而其人非禹則何如也)¶
　　　賈讓(漢書哀帝初平當使治河隄奏言九河今/皆窴滅按經義治水有決河深川而無隄)¶
　　　　(防壅塞之文河從魏郡以東北多溢決水迹/難以分明四海之衆不可誣宜博求能浚川)¶
　　　　(疏河者下丞相孔光大司空何武奏請部刺/史三輔三河𢎞農太守舉吏民能者莫有應)¶
　　　　(書待詔賈/讓奏云云)¶
治河有上中下策古者立國居民疆理土地必遺川澤¶
之分度水埶所不及(遺留也度計也川澤水所流聚之/處皆留而置之不以為居邑而妄)¶
(墾殖必計水所不及然後居/而田之分抉問反度大各反)大川無防小水得入陂障¶
<pb:KR4h0061_WYG_007-16b>¶
卑下以為汙澤(停水/曰汙)使秋水多得有所休息左右游波¶
寛緩而不廹夫土之有川猶人之有口也治土而防其¶
川猶止兒啼而塞其口豈不遽止然其死可立而待也¶
故曰善為川者決之使道(道通/引也)善為民者宣之使言蓋¶
隄防之作近起戰國雍防百川各以自利(雍讀/曰壅)齊與趙¶
魏以河為竟趙魏瀕山齊地卑下(猶言以山/為邊界)作隄去河¶
二十五里河水東抵齊隄則西泛趙魏趙魏亦為隄去¶
河二十五里雖非其正水尚有所遊盪時至而去則填¶
<pb:KR4h0061_WYG_007-17a>¶
淤肥美民耕田之或久無害稍築室宅遂成聚落大水¶
時至漂没則更起隄防以自救稍去其城郭排水澤而¶
居之湛溺自其宜也今隄防陿者去水數百歩逺者數¶
里近黎陽南故大金隄從河西西北行至西山南頭廼¶
折東與東山相屬民居金隄東為廬舍往十餘嵗更起¶
隄從東山南頭直南與故大隄㑹又内黄界中有澤方¶
數十里環之有隄往十餘嵗太守以賦民(以隄中之/地給與民)民¶
今起廬舍其中此臣親所見者也東郡白馬故大隄亦¶
<pb:KR4h0061_WYG_007-17b>¶
復數重民皆居其間從黎陽北盡魏界故大隄去河逺¶
者數十里内亦數重此皆前世所排也河從河内北至¶
黎陽為石隄激使東抵東郡平剛(聚石於隄旁衝激之/處所以激去其水)¶
又為石隄使西北抵黎陽觀下(觀縣/石)又為石隄使東北¶
抵東郡津北又為石隄使西北抵魏郡昭陽又為石隄¶
激使東北百餘里間河再西三東廹阨如此不得安息¶
今行上䇿徙冀州之民當水衝者決黎陽遮害亭放河¶
使北入海河西薄大山東薄金隄埶不能逺泛濫朞月¶
<pb:KR4h0061_WYG_007-18a>¶
自定難者將曰若如此敗壊城郭田廬冢墓以萬數百¶
姓怨恨昔大禹治水山陵當路者毁之故鑿龍門辟伊闕¶
(辟讀/曰闢)析底柱破碣石墮斷天地之性(墮毁也/火規反)此廼人功¶
所造何足言也今瀕河十郡治隄嵗費且萬萬及其大¶
決所殘無數如出數年治河之費以業所徙之民遵古¶
聖之法定山川之位使神人各處其所而不相奸(干/)且¶
以大漢方制萬里豈其與水爭咫尺之地哉此功一立¶
河定民安千載無患故謂之上䇿若廼多穿漕渠於冀¶
<pb:KR4h0061_WYG_007-18b>¶
州地使民得以漑田分殺水怒雖非聖人法然亦救敗¶
術也難者將曰河水髙於平地嵗増隄防猶尚決溢不¶
可以開渠臣竊按視遮害亭西十八里至淇水口廼有¶
金隄髙一丈自是東地稍下隄稍髙至遮害亭髙四五¶
丈往五六嵗河水大盛増丈七尺壞黎陽南郭門入至¶
隄下(謂水從郭南門入/北門出而至隄)水未踰隄二尺所從隄上北望¶
河髙出民屋百姓皆走上山水留十三日隄潰吏民塞¶
之臣循隄上行視水埶(行下/更反)南七十餘里至淇口水適¶
<pb:KR4h0061_WYG_007-19a>¶
至隄半計出地上五尺所今可從淇口以東為石隄多¶
張水門初元中遮害亭下河去隄足數十步至今四十¶
餘嵗適至隄足由是言之其地堅矣恐議者疑河大川¶
難禁制滎陽漕渠足以卜之(今礫溪口是也言作水門/通水流不為害礫溪溪名)¶
(水經涑水/東過礫溪)其水門但用木與土耳今據堅地作石隄埶¶
必完安冀州渠首盡當卬此水門治渠非穿地也(卬牛/向反)¶
但為東方一隄北行三百餘里入漳水中其西因山足¶
髙地諸渠皆往往股引取之旱則開東方下水門漑冀¶
<pb:KR4h0061_WYG_007-19b>¶
州水則開西方髙門分河流通渠有三利不通有三害¶
民常罷於救水半失作業(此一害也/罷讀曰疲)水行地上湊潤上¶
徹民則病濕氣木皆立枯鹵不生穀(此二/害也)決溢有敗為¶
魚鼈食此三害也若有渠漑則鹽鹵下隰填淤加肥(此/一)¶
(利/也)故種禾麥更為秔稻髙田五倍下田十倍(此二/利也)轉漕¶
舟船之便此三利也今瀕河隄吏卒郡數千人伐買薪¶
石之費嵗數千萬足以通渠成水門又民利其灌漑相¶
率治渠雖勞不罷民田適治河隄亦成此誠富國安民¶
<pb:KR4h0061_WYG_007-20a>¶
興利除害支數百嵗故謂之中䇿若廼繕完故隄増卑¶
倍薄勞費無已數逢其害此最下䇿也¶
　　復刺史奏(愚曰帝王設官不惟其法惟其意意美/則名位不正猶可懾奸雄之膽意失則)¶
　　　(綱紀雖明何益休戚之故漢刺史之立非古也/特起於漢武元封五年冀幽并兖徐青揚荆豫)¶
　　　(益涼州及朔方交趾凡十三部各一人以六條/察事是故以六百石之卑而下臨二千石之重)¶
　　　(以下大夫之秩而抨彈郡守侯王之尊乘傳行/郡國翟方進謂以卑而臨尊似非所宜是矣獨)¶
　　　(不思古者王人雖微位在諸侯之上刺史職専/糾舉蓋國法所寄其秩雖卑其權則重者也漢)¶
　　　(二百年守令多稱賢能未必非刺史激濁揚清/警勸之力是賴當時朱博為冀州刺史行部吏)¶
<pb:KR4h0061_WYG_007-20b>¶
　　　(民欲言縣丞尉者刺史不察黄綬令各詣郡欲/言二千石墨綬長吏者還詣治所決遣如神何)¶
　　　(武為揚州刺史所舉奏二千石長吏必先露章/服罪者為虧除免之而已二公風采振揚真足)¶
　　　(使循良稱職贓汙革心雖名號未正無害也方/進罷之者惡其名朱博復之者取其實成帝猶)¶
　　　(可言也至靈帝假牧守/以廢刺史而漢亡矣)¶
　　　朱博(漢書博字子元杜陵人初何武為大司空/又與丞相方進共奏言古選諸侯賢者以)¶
　　　　(為州伯書曰咨十有二牧所以廣聪明燭幽/隠也今部刺史居牧伯之位秉一州之統選)¶
　　　　(第大吏所薦位髙至九卿所惡立退任重職/大春秋之義用貴治賤不以卑臨尊刺史位)¶
　　　　(下大夫而臨二千石輕重不相凖失位次之/序臣請罷刺史更置州牧以應古制奏可及)¶
<pb:KR4h0061_WYG_007-21a>¶
　　　　(博奏復御史大/夫官又奏言)¶
漢家至徳漙大宇内萬里立置郡縣部刺史奉使典州¶
督察郡國吏民安寧故事居部九嵗舉為守相其有異¶
材功效著者輙登擢秩卑而賞厚咸勸功樂進前丞相¶
方進奏罷刺史更置州牧秩真二千石位次九卿九卿¶
闕以髙第補其中材則苟自守而已恐功效陵夷姦軌¶
不禁臣請罷州牧置刺史如故(奏/可)¶
　　復置御史大夫奏(愚曰漢有御史大夫秦官也其/間得失各有二若復髙帝之法)¶
<pb:KR4h0061_WYG_007-21b>¶
　　　(則不可廢若循武帝之弊則不足立何也漢初/制御史為丞相副詔書每下御史大夫請於丞)¶
　　　(相同簽丞相得可否之故曰御史下相國相國/下諸侯王惟詔書頒行諸郡則御史大夫與中)¶
　　　(丞同簽不以經宰相故曰御史中執法下郡守/凡國家政事章奏中執法下郡守外御史皆請)¶
　　　(於丞相或有制詔集議丞相當集九卿共議次/日封上之制曰可乃行則以御史佐宰相此一)¶
　　　(得也至武帝急於功利率意施行御史大夫丞/相對立為兩府張湯以御史大夫數行丞相事)¶
　　　(造白金皮幣而李蔡嚴青不與議兒寛為御史/大夫與上議行封禪引九卿更進用事徙流民)¶
　　　(十萬於邊而石慶又不與議則御史輕宰相失/矣漢初郡國二千石髙第入為九卿九卿髙第)¶
　　　(為御史大夫然後至丞相若自九卿郡守超遷/至相不歴御史大夫者非常法故灌嬰免而相)¶
<pb:KR4h0061_WYG_007-22a>¶
　　　(張蒼張蒼免而相申屠嘉是以御史儲宰相此/二得也至武帝盡弃舊法李蔡死不拜御史大)¶
　　　(夫湯而莊青翟以太子太傅拜青翟死御史大/夫湯雖自殺而趙周又以太子太傅拜石慶死)¶
　　　(不取御史大夫寛而拜太僕賀賀之死不拜御/史大夫勝之而拜涿郡太守劉屈氂屈氂誅不)¶
　　　(拜御史大夫商丘成而拜大鴻臚千秋亦不以/御史儲宰相又失矣何武欲復職名又不推其)¶
　　　(得而救其失若循此而行弊愈滋法愈壊不如/不復之為愈也雖然博請盡力以御史為百僚)¶
　　　(率當時丁傅之驕奢新都之姦邪博由御史為/丞相卒以受太后指自殺亦豈嘗過而問哉)¶
　　　朱博(後二嵗餘朱博/為大司空奏言)¶
帝王之道不必相襲各繇時務髙皇帝以聖徳受命建¶
<pb:KR4h0061_WYG_007-22b>¶
立鴻業置御史大夫位次丞相典正法度以職相參總¶
領百官上下相監臨歴載二百年天下安寧今更為大¶
司空與丞相同位未獲嘉祐故事選郡國守相髙第為¶
中二千石選中二千石為御史大夫任職者為丞相位¶
次有序所以尊聖徳重國相也今中二千石未更御史¶
大夫而為丞相權輕非所以重國政也臣愚以為大司¶
空官可罷復置御史大夫遵奉舊制臣願盡力以御史¶
大夫為百僚率(哀帝從之乃更拜/博為御史大夫)¶
<pb:KR4h0061_WYG_007-23a>¶
　　薦公孫光等疏(愚曰漢牧守地大而權重故牧守/莫善于漢尤莫善於宣帝盖其精)¶
　　　(神心術與相周旋有非空言徒法者朱慱曰故/事選郡國守相髙第為中二千石選中二千石)¶
　　　(為御史大夫任職者為丞相其待之若此而未/有似宣帝者今王嘉言於哀帝欲重其任而久)¶
　　　(其職皆宣帝遺意而不考宣帝所以可重而久/者自有其道故宣帝於二千石有治理效輙璽)¶
　　　(書勉勞増秩賜金或爵至關内侯公卿缺則選/諸所表以次用之此王嘉重之之説也又謂太)¶
　　　(守吏民之本數變易則下不安民知其將久不/可罔乃服從其教化此王嘉久之之説也及觀)¶
　　　(循史傳帝拜刺史守相輙親見問觀其所繇退/而考察所行以質其言噫宣帝躬親選任直以)¶
　　　(此為大事非一切付之人此所以重之久之不/至翼其奸而永其惡也彼哀帝曷足語此哉)¶
<pb:KR4h0061_WYG_007-23b>¶
　　　王嘉(漢書嘉字公仲平陵人建平三年為丞相/哀帝初立欲匡成帝之政多所變動嘉上)¶
　　　　(疏云/云)¶
臣聞聖王之功在於得人孔子曰材難不其然歟故繼¶
世立諸侯象賢也(象其先祖父之賢耳/非必其人皆有徳)雖不能盡賢天¶
子為擇臣立命卿以輔之(命卿命於/天子者)居是國也累世尊¶
重然後士民之衆附焉是以教化行而治功立今之郡¶
守重於古諸侯往者致選賢材賢材難得拔擢可用者¶
或起於囚徒昔魏尚坐事繫文帝感馮唐之言遣使持¶
<pb:KR4h0061_WYG_007-24a>¶
節赦其罪拜為雲中太守匈奴忌之武帝擢韓安國於¶
徒中拜為梁内史骨肉以安張敞為京兆尹有罪當免¶
黠吏知而犯敞敞收殺之其家自寃使者覆獄劾敞賊¶
殺人上逮捕不下㑹免亡命數十日宣帝徵敞拜為冀¶
州刺史卒獲其用前世非私此三人貪其材器有益於¶
公家也孝文時吏居官者或長子孫以官為氏倉氏庫¶
氏則倉庫吏之後也其二千石長吏亦安官樂職然後¶
上下相望莫有苟且之意其後稍稍變易公卿以下傳¶
<pb:KR4h0061_WYG_007-24b>¶
相促急又數改更政事司𨽻部刺史察過悉劾發揚隂¶
私吏或居官數月而退送故迎新交錯道路中材苟容¶
求全下材懐危内顧壹切營私者多二千石益輕賤吏¶
民慢易之或持其微過増加成罪言於刺史司𨽻或至¶
上書章下(依其所上之章/而下令治之)衆庶知其易危小失意則有¶
離畔之心前山陽亡徒蘇令等從横吏士臨難莫肯伏¶
節死義以守相威權素奪也(守郡守也相諸侯相也/素奪謂先不假之威權)孝¶
成皇帝悔之下詔書二千石不為縱(二千石不以故縱/為罪所以優也)¶
<pb:KR4h0061_WYG_007-25a>¶
遣使者賜金尉厚其意誠以為國家有急取辦於二千¶
石二千石尊重難危乃能使下孝宣皇帝愛其良民吏¶
(吏善治/百姓者)有章劾事留中㑹赦壹解(不即下治其事恐為/擾動故每留中或經)¶
(赦令一切/皆解散)故事尚書希下章為煩擾百姓證驗繫治或¶
死獄中章文必有敢告之字廼下(所以丁寧告者之/辭絶其相誣也)惟¶
陛下留神於擇賢記善忘過容忍臣子勿責以備二千¶
石部刺史三輔縣令有材任職者人情不能不有過差¶
宜可闊畧令盡力者有所勸此方今急務國家之利也¶
<pb:KR4h0061_WYG_007-25b>¶
前蘇令發欲遣大夫使逐問狀時見大夫無可使者召¶
盩厔令尹逢拜為諫大夫遣之今諸大夫有材能者甚¶
少宜豫畜養可成就者則士赴難不愛其死臨事倉卒¶
乃求非所以明朝廷也(嘉因薦儒者公孫光滿昌及能/吏蕭咸薛修等皆故二千石有)¶
(名稱天子/納而用之)¶
　　收還武庫兵器奏(愚曰漢之佞幸如藉閎鄧韓者/不少而無如董賢者孔子曰惟)¶
　　　(名與器不可假人而况兵器乎觀哀帝之寵董/賢封侯食邑假以天子之官重殿洞門假以天)¶
　　　(子之居東園袐器又假以天子之禮今至假以/武庫兵器事事假之久假而不歸烏知其非有)¶
<pb:KR4h0061_WYG_007-26a>¶
　　　(若帝不死則堯舜禪讓之事麒麟殿從容置酒/數語未可量也毋將隆可謂忠於其主者雖然)¶
　　　(與明主言則愛以為忠與昏主言則/反以為怨宜小人得以無忌憚也)¶
　　　毋將隆(本傳隆字君房東海蘭陵人哀帝即位/遷執金吾時侍中董賢方貴上使中黄)¶
　　　　(門發武庫兵前後十輩送董賢/及上乳母王阿舍隆奏云云)¶
武庫兵器天下公用國家武備繕治造作皆度大司農¶
錢(蘇林曰用度/皆出大司農)大司農錢自乘輿不以給共養共養勞¶
賜一出少府蓋不以本臧給末用不以民力共浮費别¶
公私示正路也古者諸侯方伯得顓征伐廼賜斧鉞漢¶
<pb:KR4h0061_WYG_007-26b>¶
家邊吏職在距寇亦賜武庫兵皆任其事然後䝉之春¶
秋之誼家不臧甲所以抑臣威損私力也今賢等便僻¶
弄臣私恩微妾而以天下公用給其私門契國威器共¶
其家備(契缺/也)民力分於弄臣武兵設於微妾建立非宜¶
以廣驕奢非所以示四方也孔子曰奚取於三家之堂¶
臣請收還武庫(上不/説)¶
　　請加鄭寛中葬禮疏¶
　　　谷永(寛中有雋材以博士授太子成帝即位賜/爵關内侯遷光祿大夫領尚書事甚尊重)¶
<pb:KR4h0061_WYG_007-27a>¶
　　　　(㑹疾卒/谷永疏)¶
臣聞聖王尊師傅褒賢儁顯有功生則致其爵祿死則¶
異其禮諡昔周公薨成王葬以變禮而當天心(周公死/成王欲)¶
(葬之於成周天乃雷雨以風禾盡偃大木斯拔國大恐/王乃葬周公於畢示不敢臣也事見尚書大傳與古文)¶
(尚書/不同)公叔文子卒衞侯加以美諡著為後法(公叔文子/衞大夫公)¶
(孫發也文子卒其子請諡於君君曰昔者衞國凶飢夫/子為粥與國之餓者不亦惠乎衞國有難夫子以死衞)¶
(寡人不亦貞乎夫子聴衞國之政修其班制以與四鄰/交衞國社稷不辱不亦文乎謂夫子貞惠文子事見禮)¶
(記檀/弓)近事大司空朱邑右扶風翁歸徳茂夭年孝宣皇¶
<pb:KR4h0061_WYG_007-27b>¶
帝愍册厚賜贊命之臣靡不激揚關内侯鄭寛中有顔¶
子之美質包商偃之文學嚴然總五經之眇論立師傅¶
之顯位(眇讀/曰妙)入則鄉唐虞之閎道王法納乎聖聴出則¶
參冢宰之重職功烈施乎政事退食自公私門不開散¶
賜九族田畝不益徳配周召忠合羔羊未得登司徒有¶
家臣(司徒掌禮教之官言寛中學行堪/為之家臣若今諸公國官及府佐)卒然早終尤可¶
悼痛臣愚以為宜加其葬禮賜之令謚以章尊師襃賢¶
顯功之徳(上弔贈寛/中甚厚)¶
<pb:KR4h0061_WYG_007-28a>¶
　　諫征漁陽䟽(愚曰謀天下者自有一定之序未易/逆而圖之也天下埶有小大力有强)¶
　　　(弱弃其弱而小者則變或生於肘腋圖其强而/大者則鞭長不及焉腹矣兵法曰攻瑕則堅者)¶
　　　(瑕攻堅則瑕者堅然也是以楚欲霸中夏先發/軔於江黄二十一國秦欲兼諸侯先濫觴乎東)¶
　　　(西二周此兼并之一術光武待彭寵始厚終薄/不如髙帝待黥布始嫚終厚其怨而叛固宜帝)¶
　　　(不忍其忿而亟征之方是時更始赤眉已入手/而所得止洛陽長安數郡鄧有秦豐東萊有張)¶
　　　(步睢陽有劉永益州有公孫述天水有隗囂以/至李憲五校者不少若漁陽借援北狄結交涿)¶
　　　(郡勍敵又非諸人比根本未固羽翼未成萬一/備多力分則變竊出於不意恐寵未授首而炎)¶
　　　(灰先冷矣伏湛此言蓋祖張良還定三秦之故/智定大計者然也厥後帝不親征而寵為家奴)¶
<pb:KR4h0061_WYG_007-28b>¶
　　　(傳降湛其/善謀哉)¶
　　　伏湛(本傳湛字恵公琅邪東武人建武三年代/鄧禹為大司徒時彭寵反於漁陽帝欲自)¶
　　　　(征/之)¶
臣聞文王受命而征伐五國(五國謂西伯受命伐大夷/伐密須伐耆伐䢴伐崇見)¶
(史/記)必先詢之同姓然後謀於羣臣如占蓍龜以定行事¶
(詩大雅曰爰始/爰謀爰契我龜)故謀則成卜則吉戰則勝其詩曰帝謂¶
文王詢爾仇方同爾兄弟以爾鉤援與爾臨衝以伐崇¶
庸(詩大雅也仇匹也鉤援梯所引上城也臨臨車/也衝衝車也庸城也崇侯倡紂為無道故伐焉)崇國¶
<pb:KR4h0061_WYG_007-29a>¶
城守先退後伐(左氏傳曰文王聞崇徳亂而伐之軍三/旬而不降退修政而復伐之因壘而降)¶
所以重人命俟時而動故參分天下而有二陛下承大¶
亂之極受命而帝興明祖宗出入四年而滅檀鄉制五¶
校降銅馬破赤眉誅鄧奉之屬不為無功今京師空匱¶
資用不足未能服近而先事邉外且漁陽之地逼接北¶
狄黠虜困廹必求其助又今所過縣邑尤為困乏種麥¶
之家多在城郭聞官兵將至當巳收之矣大軍逺渉二¶
千餘里士馬罷勞轉糧艱阻今兖豫青冀中國之都而¶
<pb:KR4h0061_WYG_007-29b>¶
寇賊從横未及從化漁陽以東本備邊塞地接外虜貢¶
税微薄安平之時尚資内郡况今荒耗豈足先圖而陛¶
下舍近務逺弃易求難四方疑怪百姓怨懼誠臣之所¶
惑也復願逺覽文王重兵博謀近思征伐前後之宜顧¶
問有司使極愚誠采其所長擇之聖慮以中土為憂念¶
(帝覽其奏/竟不親征)¶
　　薦伏湛䟽(愚曰髙帝創業之初得一儒生叔孫通/與光武中興之初得一儒生伏湛一也)¶
　　　(通當天下已定之餘不能復三代禮樂僅行綿/蕞之儀湛當天下未平之時倉卒造次必於文)¶
<pb:KR4h0061_WYG_007-30a>¶
　　　(徳乃能行鄉飲之禮使遲數年隴蜀平定則制/禮作樂恐不待張純有請於後矣惜湛相位未)¶
　　　(久方興太學尋以/小節罷免惜哉)¶
　　　杜詩(本傳詩字公君河南汲人建武五年伏湛/不舉奏河南尹司𨽻校尉於髙廟中爭論)¶
　　　　(坐䇿免後南陽太/守杜詩上䟽薦湛)¶
臣聞唐虞以股肱康文王以多士寧是故詩稱濟濟書¶
曰良哉臣詩竊見故司徒陽都侯伏湛自行束修訖無¶
毁玷(訖竟也玷缺也自行/束修謂言十五以上)篤信好學守死善道經為人¶
師行為儀表前在河内朝歌及居平原(朝歌河内縣名/也故城在今衞)¶
<pb:KR4h0061_WYG_007-30b>¶
(州衞縣西王莽改河内為/後隊謂湛為隊屬正也)吏人畏愛則而象之遭時反¶
覆不離兵凶秉節持重有不可奪之志陛下深知其能¶
顯以宰相之重衆賢百姓仰望徳義微過斥退久不復¶
用有識所惜儒士痛心臣竊傷之湛容貌堂堂國之光¶
暉智略謀慮朝之淵藪髫髪厲志白首不衰實足以先¶
後王室名足以光示逺人古者選擢諸侯以為公卿是¶
故四方回首仰望京師(傳鄭武公莊公為平王卿士詩/時上書武公莊公所以砥礪蕃)¶
(屏勸進忠信令四方諸/侯咸樂回首仰望京師)柱石之臣宜居輔弼(柱石承棟/梁也前書)¶
<pb:KR4h0061_WYG_007-31a>¶
(延年曰將軍為國柱石尚書太傳古者天子/必有四鄰前曰疑後曰承左曰輔右曰弼)出入禁門¶
補缺拾遺臣詩愚戇不足以知宰相之才竊懐區區敢¶
不自竭臣前為侍御史上封事言湛公㢘愛下好惡分¶
明累世儒學素持名信經明行修通達國政尤宜近侍¶
納言左右舊制九州五尚書令一郡二人可以湛代頗¶
為執事所非但臣詩䝉恩深渥所言誠有益於國雖死¶
無恨故復越職觸冒以聞¶
　　乞立左傳博士䟽(愚曰善論經者求聖人之心故/公而通不善論者尊師門之學)¶
<pb:KR4h0061_WYG_007-31b>¶
　　　(故私而専夫三傳俱明春秋也而三家所學何/紛紛乎有均取其長若康成者曰左氏善於禮)¶
　　　(公羊善於䜟穀梁善於經有均取其失若范甯/者曰左氏失之誣穀梁夫之短公羊失之俗有)¶
　　　(盡廢三傳若文中子者曰三傳作而春秋散若/盧仝者曰春秋三傳束髙閣大㮣黨左氏者以)¶
　　　(左氏為大官厨公羊為賣餅家尊公羊者以公/羊為墨守以左穀為膏肓廢疾善公羊者以左)¶
　　　(氏解義背經屬綴不倫非一人所為右穀梁者/以為文清義約多所發明非二子所及不以公)¶
　　　(而以私不以通而以専劉歆移大常曰黨同門/爐道真信口説背傳記其病在此皆未知春秋)¶
　　　(之趣也夫三傳不可偏廢左氏叙事綜核有本/末公穀詞辨而義精學者求左氏為按而核其)¶
　　　(事參公穀為義而求其心則麟經無遺藴矣漢/儒専門故范升駮左氏陳元尊左氏皆務私學)¶
<pb:KR4h0061_WYG_007-32a>¶
　　　(而昧大義者他日卒用賈逵言立博士夫逵以/䜟談經儒者不取也豈知大義哉○又曰甚哉)¶
　　　(光武之好學也按范升以建武二年為博士遷/議郎四年正月朝公卿大夫博士於雲臺韓歆)¶
　　　(欲立費氏易左氏春秋博士帝令升平説互相/辨難退奏左氏不可錄凡三十一事陳元聞之)¶
　　　(詣闕上䟽吾謂光武何鋭於學也當時四方羣/盜猶未誅也僣竊猶未平也投戈講藝息馬論)¶
　　　(道怱怱兵戎擾攘間留心儒學如此況時有㐲/湛卓茂佐之耶史言深略緯文夫帝本好文學)¶
　　　(凡深謀逺慮恢復天下之規皆自/學問得非待緯也學豈無益哉)¶
　　　陳元(本傳元字長孫蒼梧廣信人建武初元與/桓譚杜林鄭興俱為學者所宗時議欲立)¶
　　　　(左氏傳博士范升奏以為左氏淺/末不宜立元聞之乃詣闕上䟽曰)¶
<pb:KR4h0061_WYG_007-32b>¶
陛下撥亂反正文武並用深愍經義謬雜真偽錯亂毎¶
臨朝日輙延羣臣講論聖道知丘明至賢親受孔子而¶
公羊穀梁傳聞於後世故詔立左氏博詢可否示不専¶
巳盡之羣下也今論者沈溺所習翫守舊聞固執虛言¶
傳受之辭以非親見實事之道左氏孤學少與(與猶/黨也)遂¶
為異家之所覆冐夫至音不合衆聴故伯牙絶弦(伯牙/善鼔)¶
(琴鍾子期善聴相與為友子期死伯牙破琴/絶弦不復鼓琴以時人莫之能聴見吕覽)至寳不同¶
衆好故卞和泣血(卞和得寳玉獻楚武王王示玉人曰/石也刖其右足武王殁後復獻之文)¶
<pb:KR4h0061_WYG_007-33a>¶
(王復曰石也刖其左足至成王時卞和抱其璞於郊泣/盡以血繼之王乃使玉人攻之果得寳玉事見韓子)¶
仲尼聖徳而不容於世(仲尼去魯斥齊逐乎宋衞/困於陳蔡之間見史記)況於¶
竹帛餘文其為雷同者所排固其宜也非陛下至明孰¶
能察之臣元竊見博士范升等所議奏左氏春秋不可¶
立及太史公違戾凡四十五事案升等所言前後相違¶
皆斷截小文媟黷微辭以年數小差掇為巨謬(媟狎也/黷垢濁)¶
(也掇/拾也)遺脱纎微指為大尤抉瑕摘釁掩其𢎞美所謂小¶
辯破言小言破道者也(大戴記小辯篇孔子曰小辯/破言小言破義小義破道)升¶
<pb:KR4h0061_WYG_007-33b>¶
等又曰先帝不以左氏為經故不置博士後主所宜因¶
襲臣愚以為若先帝所行而後主必行者則盤庚不當¶
遷于殷周公不當營洛邑(盤庚都耿自耿遷於殷文王/都豐武王都鎬周公輔成王)¶
(營洛/邑)陛下不當都山東也往者孝武皇帝好公羊衞太¶
子好穀梁有詔詔太子受公羊不得受穀梁(劉攽曰有/詔詔太子)¶
(案文多/一詔字)孝宣皇帝在人間時聞衞太子好穀梁於是獨¶
學之及即位為石渠論而穀梁氏興(石渠閣以藏秘書/在未央殿北宣帝)¶
(甘露三年詔諸儒韋𤣥成梁/丘賀等講論五經於石渠也)至今與公羊並存此先帝¶
<pb:KR4h0061_WYG_007-34a>¶
後帝各有所立不必其相因也孔子曰純儉吾從衆至¶
於拜下則違之夫明者獨見不惑於朱紫聽者獨聞不¶
謬於清濁故離朱不為巧眩移目(離朱黄帝時明目者/也一曰離婁慎子曰)¶
(離朱之明察毫/末於百步之外)師曠不為新聲易耳(桓譚新論曰晉師/曠善知音衞靈公)¶
(將之晉宿於濮水之上夜聞新聲召師㳙告之曰為我/聴寫之曰臣得之矣遂之晉晉平公饗之酒酣靈公曰)¶
(有新聲願奏之乃令師㳙鼔琴未/終師曠止之曰此亡國之音也)方今干戈少弭戎事¶
略戢留思聖蓺眷顧儒雅採孔子拜下之義卒淵聖獨¶
見之㫖分明白黒建立左氏解釋先聖之積結洮汰學¶
<pb:KR4h0061_WYG_007-34b>¶
者之累惑(洮汰猶/洗濯也)使基業垂於萬世後進無復狐疑則¶
天下幸甚臣元愚鄙嘗傳師言如得以褐衣召見俯伏¶
庭下(褐纎毛為布/貧者之服也)誦孔氏之正道理丘明之宿寃若辭¶
不合經事不稽古退就重誅雖死之日生之年也¶
　　論司𨽻督察三公䟽(愚曰髙祖以豁達得天下而/短於慮患光武以沈幾防天)¶
　　　(下而短於存體光武異髙祖者以慮之過而懲/之偏也其間亦有得者失者懲韓彭之叛全功)¶
　　　(臣懲恭顯之恣賤宦官懲吕霍上官之悖不封/侯與政懲七國之誅䋲諸王賔客以至懲平城)¶
　　　(而禮匈奴之使懲虚耗而謝西域之質懲千門/萬户而宫室務從儉約此懲之得也獨是懲新)¶
<pb:KR4h0061_WYG_007-35a>¶
　　　(室之禍不任三公遂貽外戚宦寺之専此則過/而失大體甚矣陳元詆江馮以司𨽻校尉督察)¶
　　　(三公是欲釋帝之疑也天下惟任之専方可責/之事傭一夫於家受若直怠若事乃可徐而黜)¶
　　　(罰之輕任遇而重糾察能無辭乎元欲解帝之/疑盍曰責任於始而督察於終則姦可防疑可)¶
　　　(釋噫此即位七年以後事也其懲之者一線/也末年事歸臺閣而懲者如江河不可遏矣)¶
　　　陳元(本傳時大司農江馮上言宜令司𨽻校/尉督察三公事下三府元上䟽云云)¶
臣聞師臣者帝賔臣者霸故武王以太公為師齊桓以¶
夷吾為仲父孔子曰百官總已聽於冢宰近則髙帝優¶
相國之禮(蕭何為相國髙帝賜/劒履上殿入朝不趨)太宗假宰輔之權(太宗/孝文)¶
<pb:KR4h0061_WYG_007-35b>¶
(也申屠嘉為丞相坐府召太中大夫鄧通欲/誅之孝文使持節召通令人謝嘉故曰假權)及亡新王¶
莽遭漢中衰専操國柄以偷天下(偷竊/也)況巳自喻不信¶
羣臣奪公輔之任損宰相之威以刺舉為明徼訐為直¶
至乃陪僕告其君長子弟變其父兄(王莽時開吏告其/將奴婢告其主)¶
罔密法峻大臣無所措手足然不能禁董忠之謀身為¶
世戮(前漢書董忠為王莽大司馬共/劉歆等謀誅莽事發覺死也)故人君患在自驕¶
不患驕臣失在自任不在任人是以文王有日昃之勞¶
周公執吐握之恭不聞其崇刺舉務督察也方今四方¶
<pb:KR4h0061_WYG_007-36a>¶
尚擾天下未一百姓觀聽咸張耳目陛下宜修文武之¶
聖典襲祖宗之遺徳勞心下士屈節待賢誠不宜使有¶
司察公輔之名(帝從/之)¶
　　論時政所宜䟽(愚曰光武非惡言之主也而朝臣/以言不合者二始也與桓譚論時)¶
　　　(政不合終也與韓歆證凶飢不合夫宋𢎞薦譚/拜議郎蓋即位二年也譚所言選輔佐更便宜)¶
　　　(禁仇殺抑末利較律令皆平易可行非如論䜟/緯忤所好者而帝皆不省後十五年歆指天畫)¶
　　　(地證嵗飢凶免歸田里詔責至自殺蓋譚特為/議郎歆為相而帝待宰相輕也譚好古士也數)¶
　　　(從楊雄劉歆辨析疑異而心術與友不合條時/政論䜟緯而議論與君不合至譚鼔琴新聲則)¶
<pb:KR4h0061_WYG_007-36b>¶
　　　(又悦忤於言而溺於聲初/尚若此何以勸來者哉)¶
　　　桓譚(本傳譚字君山沛國相人時大司空宋/宏薦譚拜議郎給事中因上䟽云云)¶
臣聞國之廢興在於政事政事得失由乎輔佐賢明則¶
俊士充朝而理合世務輔佐不明則論失時宜而舉多¶
過事夫有國之君俱欲興化建善然而政道未理者其¶
所謂賢者異也昔楚莊王問孫叔敖曰寡人未得所以¶
為國是也(莊王名旅穆王商臣之子也孫叔敖楚/賢相也言欲為國於是未知何以得之)叔敖¶
曰國之有是衆所惡也恐王不能定也王曰不定獨在¶
<pb:KR4h0061_WYG_007-37a>¶
君亦在臣乎對曰君驕士曰士非我無從富貴士驕君¶
曰君非士無從安存人君或至失國而不悟士或至飢¶
寒而不進君臣不合則國是無從定矣莊王曰善願相¶
國與諸大夫共定國是也(事見/新序)蓋善政者視俗而施教¶
察失而立防威徳更興文武迭用然後政調於時而躁¶
人可定(躁猶動也謂躁/撓不定之人也)昔董仲舒言理國譬若琴瑟其¶
不調者則解而更張夫更張難行而拂衆者亡是故賈¶
誼以才逐而鼂錯以智死世雖有殊能而終莫敢談者¶
<pb:KR4h0061_WYG_007-37b>¶
懼於前事也且設法禁者非能盡塞天下之姦皆合衆¶
人之所欲也大抵取便國利事多者則可矣夫張官置¶
吏以理萬人縣賞設罰以别善惡惡人誅傷則善人䝉¶
福矣今人相殺傷雖已伏法而私結怨讎子孫相報後¶
忿深前至於滅户殄業而俗稱豪健故雖有怯弱猶勉¶
而行之此為聽人自理而無復法禁者也今宜申明舊¶
令若已伏官誅而私相傷殺者雖一身逃亡皆徙家屬¶
於邊其相傷加常二等不得雇山贖罪(雇山解見/光武紀)如此¶
<pb:KR4h0061_WYG_007-38a>¶
則仇怨自解盜賊息矣夫理國之道舉本業而抑末利¶
是以先帝禁人二業錮商賈不得宦為吏(髙祖時令賈/人不得衣絲)¶
(乗車市井子孫/不得宦為吏)此所以抑并兼長廉恥也今富商大賈¶
多放田貨中家子弟為之保役(中家猶中等也/保役可保信也)趨走與¶
臣僕等勤收税與封君比入(收税謂舉錢輸息利也東/觀記曰中家子為之保役)¶
(受計上䟽趨走俯譬/若臣僕坐而分利也)是以衆人慕效不耕而食至乃多¶
通侈靡以淫耳目今可令諸商賈自相糾告若非身力¶
所得皆以臧畀告者(畀與也東觀記載譚言曰賈人多/通侈靡之物羅純綺繡雜綵玩好)¶
<pb:KR4h0061_WYG_007-38b>¶
(以淫人耳目而竭盡其財是為下樹奢禖而置貧本也/求人之儉約富足何可得乎夫俗難卒變而人不可暴)¶
(化宜抑其路使之稍/自衰焉畀音必二反)如此則専役一巳不敢以貨與人¶
事寡力弱必歸功田畝田畝修則穀入多而地力盡矣¶
又見法令決事輕重不齊或一事殊法同罪異論姦吏¶
得因縁為市所欲活則出生議所欲䧟則與死比是為¶
刑開二門也今可令通義理明習法律者校定科比(科/謂)¶
(事條比/謂類例)一其法度班下郡國蠲除故條如此天下知方¶
而獄無怨濫矣(方猶/法也)¶
<pb:KR4h0061_WYG_007-39a>¶
　¶
　¶
　¶
　¶
　¶
　¶
　¶
　¶
<pb:KR4h0061_WYG_007-39b>¶
　¶
　¶
　¶
　¶
　¶
　¶
　¶
　文選補遺巻七¶
